---
layout: post
title:  "Cinque anni di Phineas Phisher, l'hacker vigilante mosso dagli ideali"
---
Phineas Phisher, l'hacker vigilante noto al mondo per il furto di dati ad Hacking team, è una figura spesso sfuggente ma al contempo molto ironica, pungente e sprezzante del pericolo.

Questo post vuole essere una raccolta di ciò che sappiamo su di lui, le sue azioni, le idee che spesso lo muovono e le sue dichiarazioni.

![](https://video-images.vice.com/articles/589c8942d8beda21078a01b6/lede/1486653799489-phineas-fisher-puppet.jpeg?crop=0.9194444444444445xw:1xh;center,center&resize=700:*)

## Il thread, la scoperta, i dati

![](https://i.imgur.com/H4Yi3Lm.png)

È il 4 Agosto 2014 quando sul subreddit r/Anarchism appare [un post](https://www.reddit.com/r/Anarchism/comments/2cjlop/gamma_international_leaked/) dal titolo "Gamma International Leaked". Proseguendo nella lettura il contenuto è subito chiaro, l'autore del post è riuscito ad esfiltrare e pubblicare online 40GB di dati appartenenti a Gamma International, un'azienda anglo-tedesca. Ma chi è e cosa fa Gamma International? E perchè è stata scelta come vittima?

## Gamma International, i clienti e le controversie

Gamma International è un'azienda che vende software spia a vari governi sparsi per il mondo. Il software venduto (denominato FinFisher), può essere installato sui vari device ad insaputa dei proprietari e contribuisce a sorvegliare soggetti sotto indagine da parte delle forze dell'ordine. La compagnia, in passato [già criticata](https://citizenlab.org/storage/finfisher/final/fortheireyesonly.pdf) da parte di attivisti per i diritti umani, è nota alle cronache per aver venduto il proprio software a governi considerati autoritari come [Egitto](https://www.theregister.co.uk/2011/09/21/egypt_cyber_spy_controversy/), Bahrain ed [Etiopia](https://www.eff.org/press/releases/american-sues-ethiopian-government-spyware-infection). L'opinione comune è che questi governi lo abbiano utilizzato per scopi tutt'altro che benefici, come ad esempio il controllo di dissidenti politici ed attivisti.

Nei dati sottratti all'azienda sono contenute molte informazioni sensibili: la lista dei clienti, i prezzi dei servizi venduti, il codice sorgente del software, manuali di istruzioni e molto altro. È presente anche un documento che mostra come il software non sia rintracciabile dagli antivirus in circolazione. 

Stando a quanto dichiarato da Mikko Hypponen a Bloomberg poco tempo prima infatti *"Sappiamo che esiste, ma non l'abbiamo mai visto. Provate ad immaginare un diamante raro"*.

## Il personaggio, l'ironia ed il silenzio

![](https://zdnet4.cbsistatic.com/hub/i/r/2014/10/04/eeb2d3ef-4bd8-11e4-b6a0-d4ae52e95e57/resize/770xauto/fc8679620e9fc88215ce55e6fcb13dac/gamma-pr-01.jpg)

L'hacker, che nel frattempo si è dato un nome (Phineas Phisher) e twitta dall'account parodia [@GammaGroupPR](https://twitter.com/gammagrouppr), dopo qualche tweet ironico passa al silenzio, fino quando che non deciderà di far parlare di nuovo di sè.


## Il ritorno, il tweet e l'affaire Hacking team

Il personaggio di Phineas Phisher tuttavia è ben altro che sparito. Il 5 Luglio 2015 infatti l'account dell'italianissima Hacking team twitta un ironico *"Since we have nothing to hide, we're publishing all our e-mails, files, and source code ..."*, allegando un link ad un archivio contenete oltre 400GB di dati contenenti e-mail, fatture e [codice sorgente](https://github.com/hackedteam) dei software dell'azienda. Ma (di nuovo), chi è e cosa fa Hacking team? E perchè è stata scelta come vittima?

## Hacking team, i clienti ed i sospetti

Hacking team, azienda con sede a Milano, è il principale competitor della già citata Gamma Group. Essa vende infatti la propria suite di software spia in primis alla [Questura di Milano](https://en.wikipedia.org/wiki/Hacking_Team#History), e successivamente anche ai [Servizi segreti](https://www.dagospia.com/rubrica-3/politica/hacking-war-rapporti-dell-hacking-team-generali-colonnelli-104871.htm) prima italiani e poi di altri paesi. Ed è proprio sugli altri paesi che è (nuovamente) necessario soffermarsi.

L'azienda è già sotto la lente d'ingrandimento di Citizenlab da [molto tempo](https://citizenlab.ca/2012/10/backdoors-are-forever-hacking-team-and-the-targeting-of-dissent/), sembra infatti che tra i clienti ci siano i già noti governi autoritari che usano il software per monitorare ed arrestare i dissidenti in disaccordo con il regime.

Le fatture non fanno altro che confermare ciò che i ricercatori sospettavano ormai da anni. Esse indicano infatti i legami di Hacking Team con regimi oppressivi, come Etiopia, Bahrein, Egitto, Kazakistan, Arabia Saudita, Russia e Azerbaijan.

La vicenda Hacking team è molto complicata, si delinea infatti il profilo di una realtà in contatto con i più alti gradi dei Servizi segreti (non solo italiani), Esercito, Ministero della difesa e molti altri. Ne è già stato scritto ampiamente, un [ottimo articolo](https://www.ilpost.it/2016/05/15/hacking-team/) ad esempio è presente su Il Post.

## Il seguito dell'attacco, "HackBack" e le motivazioni

Nonostante inizialmente l'identità dell'attaccante di Hacking team non sia nota, è proprio lui a [confermare](https://www.vice.com/en_us/article/wnj9a5/hacker-claims-responsibility-for-the-hit-on-hacking-team) di essere Phineas Phisher.

Dal già noto account @GammaGroupPR poi fa sapere che non ha intenzione di fermarsi e che spiegherà come ha fatto ad introdursi all'interno della rete di Hacking team ed esfiltrare i dati.

![](https://zdnet4.cbsistatic.com/hub/i/r/2015/07/07/2ea1be33-b232-40d6-88fb-4578d63f63bf/resize/770xauto/278da56802a657b5dd759bcdb5094468/screen-shot-2015-07-07-at-11-21-14.png)

Poco tempo dopo mantiene la promessa e pubblica un Pastebin dal titolo ["HackBack - A DIY guide"](https://www.exploit-db.com/papers/41915), dove spiega dettagliatamente ogni mossa compiuta per introdursi nella rete aziendale ed esfiltrare i dati. Il post mette in luce le motivazioni dietro il gesto, l'ultimo paragrafo infatti si conclude con le parole: *"That's all it takes to take down a company and stop their human rights abuses.
That's the beauty and asymmetry of hacking: with 100 hours of work, one person
can undo years of work by a multi-million dollar company. Hacking gives the
underdog a chance to fight and win."* e ancora *"I'd like to
dedicate this guide to the victims of the raid on the Armando Diaz school, and
to all those who have had their blood spilled by Italian fascists"*.

![](https://images.techhive.com/images/article/2016/04/hacking-team-hacker-explains-how-he-pwned-the-company-100656446-large.idge.gif)

Le autorità italiane tuttavia [non riusciranno](https://www.vice.com/en_us/article/3k9zzk/hacking-team-hacker-phineas-fisher-has-gotten-away-with-it) mai a risalire all'identità di Phineas Phisher, che tornerà ancora una volta nell'ombra.

## Il video, il Sindicat De Mossos d'Esquadra ed il nuovo dump

Alcuni mesi dopo l'hacker fa la [propria apparizione](https://www.vice.com/en_us/article/vv77y9/phineas-fisher-sme) su YouTube in un video (ora rimosso) che lo mostra in azione mentre commette un furto di dati ai danni del Sindicat De Mossos d'Esquadra, il corpo di polizia spagnolo. Le informazioni rubate sono di poco conto, ma permettono di collegare un agente al proprio numero di badge.

Phineas Phisher sta attaccando il SME per una ragione ben precisa: la partecipazione dei Mossos nel contrasto alle proteste del movimento anti-austerità spagnolo.

Nel video appare la frase: *"Hehe, mossos are probably too busy tear gassing protesters right now to pay attention to their server logs"*.

L'intento è ormai chiaro, e il significato del già citato "hack back" è sempre più forte.

## L'ultimo atto, l'AKP e Wikileaks

L'ultima azione rivendicata dall'hacker ha luogo il 20 Luglio 2016, ai danni del partito turco AKP. 

Il tweet diffuso recita *"I hacked AKP"* e porta con sè il link a più di 100GB di materiale.

Il martedì successivo Wikileaks inizia a pubblicare le email sottratte al partito del presidente turco Recep Tayyip Erdogan, come aveva già fatto per le email di Hacking team. Secondo Wikileaks, i file provengono da *"una fonte che non è connessa in nessun modo agli attori dietro il tentato colpo di stato in Turchia o ad un partito di opposizione"*.

La fonte, infatti, sembrerebbe essere proprio Phineas Phisher.

L'[articolo](https://www.vice.com/en_us/article/yp3n55/phineas-fisher-turkish-government-hack) di Vice sulla vicenda contiene al suo interno anche le dichiarazioni rilasciate dall'hacker, che anche questa volta ha agito mosso da un ideale.

## L'intervista, la pausa ed il podcast

L'attacco all'AKP segna l'ultima azione dell'hacker, che però non sparirà completamente. Poco tempo prima del suo ultimo attacco aveva infatti accettato di essere [intervistato](https://www.vice.com/en_us/article/78kwke/hacker-phineas-fisher-hacking-team-puppet) nell'ambito di un documentario di Vice sui cyber mercenari, a patto di essere interpretato da una marionetta.

Alcune agenzie successivamente avevano rilanciato la notizia di un suo possibile arresto, Phineas Phisher però si mette prontamente in contatto con Lorenzo Franceschi Bicchierai e [conferma](https://www.vice.com/en_us/article/3dpkp3/phineas-fisher-raids) di essere ancora libero, ma di volersi prendere [una pausa](https://www.vice.com/en_us/article/xy5enw/hacking-teams-phineas-fisher-will-return-but-only-after-a-break-at-the-beach?).

Nei mesi successivi si chiuderà l'inchiesta riguardante Hacking team, con le autorità italiane che ammetteranno di non essere in grado di risalire all'identità dell'hacker, che resta ancora una volta nell'ombra. 

L'apparizione più recente è dovuta alla pubblicazione del libro *"Cult of the Dead Cow: How the Original Hacking Supergroup Might Just Save the World"* da parte di Joseph Menn. Nel libro l'autore avanza l'ipotesi che la figura di Phineas Phisher, l'hacker vigilante mosso dai propri ideali, sia in realtà un'invenzione per un'operazione da parte dei servizi segreti russi.

Dal canto suo, l'hacker non fa mancare la propria risposta, si mette novamente in contatto con Lorenzo Franceschi Bicchierai e rilascia una dichiarazione per il podcast *"Cyber"* di Motherboard. La dichiarazione, disponibile nella puntata del podcast *"One of the World's Most Wanted Hackers Speaks"* è stata rilasciata dall'hacker a patto di essere letta con un forte accento russo. Il risultato è fantastico, e fa perdere valore alla tesi avanzata da Joseph Menn.

Questa è l'ultima vera apparizione di Phineas Phisher, un personaggio dalle indubbie doti informatiche, che nel corso degli anni si è però costruito un seguito non indifferente grazie alla propria fama di "hacker dalla parte dei più deboli", una personalità a tratti istrionica ed un'ironia spesso pungente, a scapito delle proprie vittime.

![](https://i.imgur.com/ZgOr966.png)





